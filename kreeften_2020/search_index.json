[
["index.html", "Monitoring kreeften 2020 Samenvatting", " Monitoring kreeften 2020 28 augustus 2020 Samenvatting Uitheemse rivierkreeften, vooral de Rode Amerikaanse Rivierkreeft, zijn schadelijk voor het ecosysteem en zorgen met hun gegraaf voor oeverafkalving en baggeraanwas. HHSK heeft in 2020 voor het eerst gebiedsbreed onderzoek laten uitvoeren naar het voorkomen van uitheemse rivierkreeften. Het onderzoek is in mei en juni uitgevoerd door op elke onderzoekslocatie 12 kreeftenkorven te plaatsen. Om het onderzoek uit te kunnen voeren heeft HHSK vooraf toestemming gevraagd aan de visrechthebbenden. Doordat HHSK van veel visrechthebbenden geen reactie heeft ontvangen was het niet mogelijk om overal onderzoek uit te voeren. Uiteindelijk zijn er 94 locaties onderzocht. Uit het onderzoek blijkt dat vooral de Rode Amerikaanse Rivierkreeft veel voorkomt. Daarnaast zijn nog 3 andere soorten rivierkreeften aangetroffen. In de Krimpenerwaard zijn op alle locaties kreeften gevangen en meestal in vrij grote aantallen. In Schieland zijn kreeften op een derde van de locaties aangetroffen en was het aantal kreeften per locatie ook veel kleiner. Het onderzoek bevestigt dat de kreeften in een groot deel van het gebied aanwezig zijn. Gezien hun negatieve invloed op het watersysteem is dit zorgelijk. Het is daarom noodzakelijk om de ontwikkeling van de kreeften de komende jaren te blijven volgen. Gebruiksaanwijzing voor deze rapportage (YouTube). "],
["colofon.html", "Colofon", " Colofon Deze rapportage is gemaakt op 28 augustus 2020. Vragen over en reacties op deze rapportage kunt u sturen naar rapportage_waterkwaliteit@hhsk.nl Opgesteld door: Hoogheemraadschap van Schieland en de KrimpenerwaardAfdeling Watersystemen Foto voorzijde De foto op de eerste pagina is een Rode amerikaanse rivierkreeft gemaakt door Bram Koese van Stichting EIS Nederland. Kaarten Tenzij anders vermeld zijn de gebruikte achtergrondkaarten beschikbaar gesteld door: “Carto, under CC BY 3.0. Data by OpenStreetMap, under ODbL.” "],
["inleiding.html", "Hoofdstuk 1 Inleiding 1.1 Onderzoeksvragen", " Hoofdstuk 1 Inleiding De Amerikaanse rivierkreeften komen oorspronkelijk niet in Nederland voor: ze zijn hier ontsnapt of vrijgelaten. Sinds een aantal jaar worden de kreeften op steeds meer plekken gezien. De Amerikaanse rivierkreeften hebben een negatieve invloed op het watersysteem. Ze graven in de oevers waardoor oevers afkalven en er meer bagger in de watergangen ontstaat. Ook zijn de kreeften echte alleseters: veel planten en dieren die van nature voorkomen worden door de kreeften opgegeten. Bij het zoeken naar voedsel woelen ze ook de bodem om, wat ongunstig is voor de waterplanten die er groeien. De kreeften planten zich snel voort, waardoor de hoeveelheid kreeften in korte tijd sterk kan toenemen. Kortom, kreeften kunnen een behoorlijk probleem voor de waterkwaliteit veroorzaken. HHSK weet op dit moment niet goed waar in het gebied de rivierkreeften voorkomen en hoeveel het er zijn. Dit onderzoek geeft meer inzicht in de verspreiding van de rivierkreeften. Met deze informatie krijgt HHSK meer inzicht waar de rivierkreeft de waterkwaliteit negatief beïnvloedt. Mogelijk helpt het ook om te begrijpen waarom de kreeften op sommige plaatsen wel of niet voorkomen. Dat kan vervolgens weer aanknopingspunten geven om maatregelen te nemen. Het onderzoek naar de verspreiding van rivierkreeften zal jaarlijks uitgevoerd worden. Deze monitoring zal plaatsvinden op circa 450 locaties waarvan jaarlijks een derde deel (150 locaties) wordt onderzocht. Er komen in Nederland verschillende soorten rivierkreeften voor. Op de zoekkaart die door Stichting EIS-Nederland (verbonden aan NCB Naturalis) worden de meest voorkomende soorten getoond. Als je een kreeft aantreft, is het met de zoekkaart is het mogelijk om op te zoeken welke soort het is. 1.1 Onderzoeksvragen Het onderzoek moet antwoord geven op de volgende onderzoeksvragen: Waar in het gebied komen uitheemse kreeften voor? Welke soorten kreeften zijn dat? Komen er veel of weinig kreeften voor? Breidt de kreeftenpopulatie zich uit in dichtheid en/of areaal? "],
["onderzoeksopzet.html", "Hoofdstuk 2 Onderzoeksopzet 2.1 Bemonstering 2.2 Onderzoekslocaties", " Hoofdstuk 2 Onderzoeksopzet 2.1 Bemonstering Het onderzoek werd uitgevoerd in mei-juni. In deze periode zijn de kreeften al wel actief, maar nog niet begonnen aan hun jaarlijkse trek. Op elke locatie is een traject geselecteerd van 50 meter. Op dit traject zijn 12 beaasde korven neergezet. Met dit aantal korven is de kans om kreeften te vangen maximaal. Bij een nulvangst is dus bijna zeker dat er geen kreeften voorkomen op deze locatie. De korven zijn in de middag uitgezet en de volgende ochtend opgehaald. De kreeften zijn vooral ’s nachts actief. Uit eerder onderzoek is gebleken dat een enkele nacht voldoende is om aanwezigheid van kreeften aan te tonen. Bij het uitzetten van de korven worden ook omgevingsparameters als oeverbegroeiing, landgebruik in de omgeving, en bodemtype genoteerd. Bij het ophalen van de korven is per soort het aantal kreeften geteld en is de lengte bepaald. Het volledige bemonsteringsprotocol kan hier worden gedownload. Figuur 2.1: Links: Een ondiepe watergang met kreeftenkorven. Rechts: Een Rode Amerikaanse Rivierkreeft wordt opgemeten. 2.2 Onderzoekslocaties De onderzoekslocaties voor het onderzoek naar kreeften liggen verspreid over het gehele beheergebied. De onderzoekslocaties zijn de dezelfde locaties waar jaarlijks de vegetatie wordt onderzocht. Hierdoor is het mogelijk om te onderzoeken welke relatie er is tussen de kreeften en de waterplanten. In 2020 waren er 141 locaties gepland. Om onderzoek naar kreeften te mogen uitvoeren is het nodig om toestemming te ontvangen van de visrechthebbende1. Dit is de eigenaar van het water of iemand die het visrecht huurt. Om toestemming te krijgen zijn alle visrechthebbenden schriftelijk benaderd om toestemming te krijgen. Iedereen die reageerde heeft toestemming gegeven. Voor 45 locaties is echter geen reactie ontvangen. Hierdoor was het niet mogelijk om hier onderzoek uit te voeren. Op de onderstaande kaart is te zien voor welke locaties toestemming is ontvangen. Op de kaart is te zien dat vooral rond Bleiswijk en Bergschenhoek een witte vlek aanwezig is. Figuur 2.2: Overzichtskaart met locaties waar toestemming van de visrechthebbenden is verkregen. schaaldiervisrecht↩ "],
["resultaten.html", "Hoofdstuk 3 Resultaten 3.1 Totaal vangsten 3.2 Vangsten per soort 3.3 Aantallen per locatie", " Hoofdstuk 3 Resultaten 3.1 Totaal vangsten In 2020 hebben de bemonsteringen plaatsgevonden van 18 mei tot 4 juni. Er zijn in totaal 94 locaties onderzocht. In figuur 3.1 is per locatie weergegeven hoeveel kreeften er gevangen zijn2. Op alle 57 locaties in de Krimpenerwaard zijn uitheemse rivierkreeften gevonden. In Schieland is het beeld anders. Daar zijn op slechts 12 van de 37 locaties kreeften aangetroffen. De grootste aantallen kreeften zijn aangetroffen in het midden van de Krimpenerwaard, rond Berkenwoude. Aan de noordoostkant van de Krimpenerwaard en in Schieland waren de aantallen kleiner. Het grootste aantal kreeften op één locatie was 101 in de Krimpenerwaard, in Schieland was het grootste aantal 30. Figuur 3.1: Kaart met de hoeveelheid gevangen kreeften per locatie. De open cirkels geven aan dat daar geen kreeften gevangen zijn. 3.2 Vangsten per soort In het gebied zijn 4 soorten uitheemse rivierkreeften gevonden. De Gevlekte, Geknobbelde, Gestreepte, en Rode Amerikaanse Rivierkreeft. Van deze 4 soorten is de Rode Amerikaanse Rivierkreeft verreweg het meest gevonden. Deze is op 66 van de 69 locaties met kreeften gevonden. De overige soorten zijn slechts 2 tot 5 keer aangetroffen, en in lage aantallen. Op 1 locatie zijn 3 soorten bij elkaar gevonden, dit was net ten zuiden van Bergambacht. Figuur 3.2: Kaart die toont welke kreeftensoort op welke locatie gevangen is 3.3 Aantallen per locatie De Rode Amerikaanse Rivierkreeft komt niet alleen op de meeste locaties voor, maar heeft ook de grootste aantallen per locatie, tot maximaal 101 exemplaren. Het aantal van 101 is duidelijk een uitschieter, maar aantallen tussen de 10 en de 50 komen regelmatig voor. Van de andere soorten zijn er per locatie hoogstens 10 exemplaren gevangen. Figuur 3.3: Hoeveel kreeften zijn er per soort gevangen De vangsten per locatie per soort zijn opgenomen in bijlage Vangsten per locatie↩ "],
["discussie.html", "Hoofdstuk 4 Discussie 4.1 Toestemming visrechthebbenden 4.2 Onderzoeksopzet 4.3 Rode Amerikaanse Rivierkreeft dominant 4.4 Minder kreeften in Schieland", " Hoofdstuk 4 Discussie 4.1 Toestemming visrechthebbenden Vanwege de visserijwet was het voor dit onderzoek nodig om toestemming van de visrechthebbenden te verkrijgen. Alle visrechthebbenden die hebben gereageerd gaven toestemming. Een groot deel van de visrechthebbenden (32%) heeft echter niet gereageerd. Het is hierdoor niet duidelijk of zij bezwaren hebben tegen het onderzoek of dat ze niet de moeite hebben genomen om te reageren. Door het ontbreken van de toestemming zijn er met name in Schieland minder locaties onderzocht. Rond Bleiswijk en Bergschenhoek zijn helemaal geen metingen uitgevoerd. Uiteindelijk konden 93 van de 141 (66%) gewenste locaties onderzocht worden. Hoewel de bereidheid om toestemming te verlenen groot was, was het proces wel tijdrovend. Het is daarom belangrijk om tijdig te beginnen met het regelen hiervan. Een bijkomend voordeel hiervan is dat het dan mogelijk is om te voorkomen dat er witte vlekken ontstaan, zoals dit jaar in de gemeente Lansingerland. Het moeten regelen van toestemming is een belangrijke hindernis voor goed kreeftenonderzoek. Het kost veel tijd en het waterschap is afhankelijk van de welwillendheid van visrechthebbenden. Het zou wenselijk zijn als de wettelijke regels worden aangepast om dit onderzoek beter te faciliteren. 4.2 Onderzoeksopzet Dit jaar was het eerste jaar voor dit kreeftenonderzoek. Door gebruik te maken van een bestaande methode voor kreeftenonderzoek en de locaties van het vegetatiemeetnet kon een gebiedsbreed onderzoek worden opgezet. Ook kunnen de resultaten van het onderzoek vergeleken worden met het vegetatiemeetnet. Met relatief weinig middelen is zo veel nieuw inzicht mogelijk. Er is nu gebruik gemaakt van een traject met 12 korven. Er is overwogen minder korven te gebruiken, om zo mogelijk tijd en geld te besparen. In de praktijk maakt het aantal korven echter niet zo veel uit voor de tijd die nodig is per locatie. De beperkende factor is eerder de reistijd tussen de locaties. Door 12 korven per locatie aan te houden is dit onderzoek ook vergelijkbaar met andere onderzoeken die op diverse plaatsen in Nederland zijn uitgevoerd. Een ander voordeel van het gebruik van 12 korven is dat de meting niet zo sterk beïnvloed wordt als er eens een korf stuk gaat. 4.3 Rode Amerikaanse Rivierkreeft dominant De Rode Amerikaanse Rivierkreeft is veruit het meeste aangetroffen: op de meeste locaties en in de grootste aantallen. Deze soort graaft veel in de oevers en is een echte alleseter. In tegenstelling tot de andere kreeftensoorten verspreidt deze soort zich ook over land. Door deze eigenschappen en door de grote aantallen heeft deze soort waarschijnlijk de grootste impact op het ecosysteem. Eventuele maatregelen zullen zich dan ook vooral moeten richten op de Rode Amerikaanse Rivierkreeft. 4.4 Minder kreeften in Schieland In Schieland zijn er op minder locaties kreeften aangetroffen dan in de Krimpenerwaard. Op de locaties in Schieland was het aantal kreeften per locatie ook kleiner. Mogelijk komt dit doordat de kreeften Schieland nog niet gekoloniseerd hebben. Het is echter ook mogelijk dat het gebied van Schieland minder geschikt is als leefgebied voor de rivierkreeften. Een mogelijke verklaring voor dit verschil is het verschil in bodemsoort: de Krimpenerwaard is een veengebied terwijl in Schieland de bodem op de meeste plaatsen uit klei bestaat. Door het kreeftenonderzoek in de komende jaren te blijven herhalen ontstaat hier na verloop van tijd meer duidelijkheid over. "],
["conclusie.html", "Hoofdstuk 5 Conclusie", " Hoofdstuk 5 Conclusie Er zijn 4 verschillende soorten uitheemse kreeften gevonden, waarvan de Rode Amerikaanse Rivierkreeft het meest talrijk is. Het is duidelijk dat de kreeften in de hele Krimpenerwaard voorkomen. In Schieland komen ze op een derde van de locaties voor. De meeste kreeften zijn in het midden van de Krimpenerwaard gevonden. In Schieland zijn de kreeften voornamelijk langs de rand aangetroffen en in kleinere aantallen. De vraag of de kreeftenpopulatie zicht uitbreid in dichtheid en/of areaal kan pas worden beantwoord als het onderzoek meerdere jaren is uitgevoerd. Het is duidelijk dat de kreeften op veel plaatsen voorkomen. De aanwezigheid van kreeften is iets om rekening mee te houden. De komende jaren zullen wij het onderzoek herhalen. Hiermee kunnen wij de verspreiding van de kreeften in ons gebied volgen. De kennis over de aanwezigheid van kreeften kan gebruikt worden om rekening mee te houden in ons beleid en onze werkzaamheden. "],
["bemonsteringsprotocol.html", "A Bemonsteringsprotocol", " A Bemonsteringsprotocol Het bemonsteringsprotocol bevat een gedetailleerde beschrijving van de wijze waarop de kreeften onderzocht zijn. Het kan gebruikt worden om op andere locaties een vergelijkbaar onderzoek uit te voeren. Het bemonsteringsprotocol is hier te vinden. "],
["data-per-locatie.html", "B Vangsten per locatie", " B Vangsten per locatie De vangsten per locatie kunnen hieronder geraadpleegd worden met een interactieve kaart en een interactieve tabel. De gegevens zijn ook te downloaden als MS Excelbestand: kreeften_per_soort_en_lengte.xlsx. De kaart kan worden in- en uitgezoomd. Door op een meetlocatie te klikken wordt getoond hoeveel kreeften er op de betreffende locatie zijn gevangen. De ondergrond kan worden vervangen door een luchtfoto. De tabel kan worden gesorteerd door op de kolomkoppen te klikken. De gegevens uit de tabel kunnen worden geëxporteerd met de knoppen die onder de tabel staan. "]
]
