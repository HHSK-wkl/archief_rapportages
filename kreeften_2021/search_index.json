[
["index.html", "Monitoring kreeften 2021 Samenvatting", " Monitoring kreeften 2021 8 oktober 2021 Samenvatting Uitheemse rivierkreeften, vooral de Rode Amerikaanse Rivierkreeft, zijn schadelijk voor het ecosysteem en zorgen met hun gegraaf voor oeverafkalving en baggeraanwas. HHSK heeft in 2021 voor de tweede keer gebiedsbreed onderzoek laten uitvoeren naar het voorkomen van uitheemse rivierkreeften. Om het onderzoek uit te kunnen voeren heeft HHSK vooraf toestemming gevraagd aan de visrechthebbenden. Doordat HHSK van een aantal visrechthebbenden geen reactie heeft ontvangen was het niet mogelijk om overal onderzoek uit te voeren. Uiteindelijk zijn er 125 locaties onderzocht. Het onderzoek is in mei uitgevoerd door op elke onderzoekslocatie 12 kreeftenkorven te plaatsen. Na een nacht is per soort het aantal kreeften geteld en gemeten. Uit het onderzoek blijkt dat vooral de Rode Amerikaanse Rivierkreeft veel voorkomt. Daarnaast zijn nog 2 andere soorten rivierkreeften aangetroffen. In de Krimpenerwaard zijn op 90% van alle locaties kreeften gevangen en meestal in vrij grote aantallen. In Schieland zijn kreeften op een derde van de locaties aangetroffen en was het aantal kreeften per locatie ook veel kleiner. Deze resultaten zijn vergelijkbaar met die van 2020. Het onderzoek bevestigt dat de kreeften in een groot deel van het gebied aanwezig zijn. Gezien hun negatieve invloed op het watersysteem is dit zorgelijk. Het blijft daarom noodzakelijk om de ontwikkeling van de kreeften de komende jaren te blijven volgen. Gebruiksaanwijzing voor deze rapportage (YouTube). "],
["colofon.html", "Colofon", " Colofon Deze rapportage is gemaakt op 8 oktober 2021. Vragen over en reacties op deze rapportage kunt u sturen naar rapportage_waterkwaliteit@hhsk.nl Opgesteld door: Hoogheemraadschap van Schieland en de KrimpenerwaardAfdeling Watersystemen Foto voorzijde De foto op de eerste pagina is een Rode amerikaanse rivierkreeft gemaakt door Bram Koese van Stichting EIS Nederland. Kaarten Tenzij anders vermeld zijn de gebruikte achtergrondkaarten beschikbaar gesteld door: “Carto, under CC BY 3.0. Data by OpenStreetMap, under ODbL.” "],
["inleiding.html", "Hoofdstuk 1 Inleiding 1.1 Onderzoeksvragen", " Hoofdstuk 1 Inleiding De Amerikaanse rivierkreeften komen oorspronkelijk niet in Nederland voor: ze zijn hier ontsnapt of vrijgelaten. Sinds een aantal jaar worden de kreeften op steeds meer plekken gezien. De Amerikaanse rivierkreeften hebben een negatieve invloed op het watersysteem. Ze graven in de oevers waardoor oevers afkalven en er meer bagger in de watergangen ontstaat. Ook zijn de kreeften echte alleseters: veel planten en dieren die van nature voorkomen worden door de kreeften opgegeten. Bij het zoeken naar voedsel woelen ze ook de bodem om, wat ongunstig is voor de waterplanten die er groeien. De kreeften planten zich snel voort, waardoor de hoeveelheid kreeften in korte tijd sterk kan toenemen. Kortom, kreeften kunnen een behoorlijk probleem voor de waterkwaliteit veroorzaken. Dit onderzoek geeft meer inzicht in de verspreiding van de rivierkreeften. Met deze informatie krijgt HHSK meer inzicht waar de rivierkreeft de waterkwaliteit negatief beïnvloedt. Mogelijk helpt het ook om te begrijpen waarom de kreeften op sommige plaatsen wel of niet voorkomen. Dat kan vervolgens weer aanknopingspunten geven om maatregelen te nemen. Het onderzoek naar de verspreiding van rivierkreeften wordt jaarlijks uitgevoerd. Deze monitoring vindt plaats op circa 450 locaties waarvan jaarlijks een derde deel (150 locaties) wordt onderzocht. Er komen in Nederland verschillende soorten rivierkreeften voor. Op de zoekkaart die door Stichting EIS-Nederland (verbonden aan NCB Naturalis) worden de meest voorkomende soorten getoond. Als je een kreeft aantreft, is het met de zoekkaart is het mogelijk om op te zoeken welke soort het is. 1.1 Onderzoeksvragen Het onderzoek moet antwoord geven op de volgende onderzoeksvragen: Waar in het gebied komen uitheemse kreeften voor? Welke soorten kreeften zijn dat? Komen er veel of weinig kreeften voor? Breidt de kreeftenpopulatie zich uit in dichtheid en/of areaal? "],
["onderzoeksopzet.html", "Hoofdstuk 2 Onderzoeksopzet 2.1 Bemonstering 2.2 Onderzoekslocaties", " Hoofdstuk 2 Onderzoeksopzet 2.1 Bemonstering Het onderzoek werd uitgevoerd in mei. In deze periode zijn de kreeften al wel actief, maar nog niet begonnen aan hun jaarlijkse trek. Op elke locatie is een traject geselecteerd van 50 meter. Op dit traject zijn 12 beaasde korven neergezet. Met dit aantal korven is de kans om aanwezige kreeften te vangen heel groot. Als er niets wordt gevangen is het dus bijna zeker dat er geen kreeften voorkomen op deze locatie. De korven zijn in de middag uitgezet en de volgende ochtend opgehaald. De kreeften zijn vooral ’s nachts actief. Uit eerder onderzoek is gebleken dat een enkele nacht voldoende is om aanwezigheid van kreeften aan te tonen. Bij het ophalen van de korven is per soort het aantal kreeften geteld en is de lengte bepaald. Het volledige bemonsteringsprotocol kan hier worden gedownload. Figuur 2.1: Links: Een ondiepe watergang met kreeftenkorven. Rechts: Een Rode Amerikaanse Rivierkreeft wordt opgemeten. 2.2 Onderzoekslocaties De onderzoekslocaties voor het onderzoek naar kreeften liggen verspreid over het gehele beheergebied. De onderzoekslocaties zijn de dezelfde locaties waar jaarlijks de vegetatie wordt onderzocht. Hierdoor is het mogelijk om te onderzoeken welke relatie er is tussen de kreeften en de waterplanten. In 2021 waren er 143 locaties gepland. Om onderzoek naar kreeften te mogen uitvoeren is het nodig om toestemming te ontvangen van de visrechthebbende1. Dit is de eigenaar van het water of iemand die het visrecht huurt. Om toestemming te krijgen zijn alle visrechthebbenden schriftelijk benaderd om toestemming te krijgen. Iedereen die reageerde heeft toestemming gegeven. Voor 18 locaties is echter geen reactie ontvangen. Hierdoor was het niet mogelijk om hier onderzoek uit te voeren. Op de onderstaande kaart is te zien voor welke locaties toestemming is ontvangen. Op de kaart is te zien dat er meetlocaties zijn in ons hele beheergebied. Figuur 2.2: Overzichtskaart met locaties waar toestemming van de visrechthebbenden is verkregen. schaaldiervisrecht↩︎ "],
["resultaten.html", "Hoofdstuk 3 Resultaten 3.1 Totaal vangsten 3.2 Vangsten per soort 3.3 Aantallen per locatie 3.4 Vergelijking 2020 en 2021 3.5 Veranderde verspreiding", " Hoofdstuk 3 Resultaten 3.1 Totaal vangsten In 2021 hebben de bemonsteringen plaatsgevonden van 3 tot en met 28 mei. Er zijn in totaal 125 locaties onderzocht. In figuur 3.1 is per locatie weergegeven hoeveel kreeften er gevangen zijn2. Op 64 van de 71 locaties (90%) in de Krimpenerwaard zijn uitheemse rivierkreeften gevonden. In Schieland is het beeld anders. Daar zijn op slechts 15 van de 54 locaties (28%) kreeften aangetroffen. De grootste aantallen kreeften zijn aangetroffen in het midden van de Krimpenerwaard, rond Berkenwoude. Aan de noordoostkant van de Krimpenerwaard en in Schieland waren de aantallen kleiner. Het grootste aantal kreeften op één locatie was 80 in de Krimpenerwaard, in Schieland was het grootste aantal 43. Figuur 3.1: Kaart met de hoeveelheid gevangen kreeften per locatie. De open cirkels geven aan dat daar geen kreeften gevangen zijn. 3.2 Vangsten per soort In het gebied zijn dit jaar drie soorten uitheemse rivierkreeften gevonden. De Gevlekte, Gestreepte, en Rode Amerikaanse Rivierkreeft. Van deze drie soorten is de Rode Amerikaanse Rivierkreeft verreweg het meest gevonden. Deze is op 69 van de 79 locaties (87%) met kreeften gevonden. De overige soorten zijn 11 en 16 keer gevonden, meestal in lage aantallen. Op 17 locaties zijn twee verschillende soorten aangetroffen. De Geknobbelde Amerikaanse Rivierkreeft is dit jaar niet gevangen. Figuur 3.2: Kaart die toont welke kreeftensoort op welke locatie gevangen is 3.3 Aantallen per locatie De Rode Amerikaanse Rivierkreeft komt niet alleen op de meeste locaties voor, maar heeft ook de grootste aantallen per locatie, tot maximaal 80 exemplaren. Het aantal van 80 is erg hoog. Aantallen tussen de 10 en de 50 komen het meest voor. De Gestreepte Amerikaanse Rivierkreeft is met maximaal 43 exemplaren gevonden. Dit was voor deze soort een uitschieter. Op de meeste locaties zijn er slechts enkele kreeften aangetroffen. Van de Gevlekte Amerikaanse Rivierkreeft zijn met 1 tot 9 kreeften de laagste aantallen gevangen. Figuur 3.3: Hoeveel kreeften zijn er per soort gevangen 3.4 Vergelijking 2020 en 2021 Dit jaar is het verspreidingsonderzoek voor de tweede keer uitgevoerd. In 2020 en 2021 komt een vergelijkbaar beeld naar voren over de verspreiding van kreeften. In de Krimpenerwaard zijn de kreeften wijdverspreid, en worden er op veel locaties 10-50 kreeften gevonden. In Schieland worden op minder locaties kreeften gevonden en zijn de aantallen kleiner. Hier vinden we ze voornamelijk rond de Hollandse IJssel. Figuur 3.4: Hoeveel kreeften zijn er in totaal gevangen in 2020 en 2021 3.5 Veranderde verspreiding De Rode Amerikaanse Rivierkreeft heeft in 2021 ongeveer dezelfde verspreiding als in 2020. De Geknobbelde Amerikaanse Rivierkreeft, die in 2020 nog op 2 locaties werd gevonden, is dit jaar niet meer aangetroffen. De Gestreepte en Gevlekte Amerikaanse Rivierkreeft zijn allebei in een groter gebied aangetroffen dan in 2020. De Gestreepte Amerikaanse Rivierkreeft is dit jaar vooral op meer locaties langs de Hollandse IJssel gevonden, maar minder in de Krimpenerwaard. De Gevlekte Amerikaanse Rivierkreeft is in een groter gebied gevonden binnen de Krimpenerwaard. Figuur 3.5: De verspreiding van de verschillende soorten in 2020 en 2021 De vangsten per locatie per soort zijn ook opgenomen in bijlage Vangsten per locatie↩︎ "],
["discussie.html", "Hoofdstuk 4 Discussie 4.1 Toestemming visrechthebbenden 4.2 Rode Amerikaanse Rivierkreeft dominant 4.3 Minder kreeften in Schieland 4.4 Veranderde verspreiding", " Hoofdstuk 4 Discussie 4.1 Toestemming visrechthebbenden Vanwege de visserijwet is het voor dit onderzoek nodig om toestemming van de visrechthebbenden te verkrijgen. Alle visrechthebbenden die hebben gereageerd gaven toestemming. Een deel van de visrechthebbenden (13%) heeft echter niet gereageerd. Het is hierdoor niet duidelijk of zij bezwaren hebben tegen het onderzoek of dat ze niet de moeite hebben genomen om te reageren. Hoewel de bereidheid om toestemming te verlenen groot was, is het proces wel tijdrovend. Het moeten regelen van toestemming is daarmee een belangrijke hindernis voor goed kreeftenonderzoek. Het kost veel tijd en het waterschap is afhankelijk van de welwillendheid van visrechthebbenden. Het zou wenselijk zijn als de wettelijke regels worden aangepast om dit onderzoek beter te faciliteren. 4.2 Rode Amerikaanse Rivierkreeft dominant Net als in 2020 is ook in 2021 de Rode Amerikaanse Rivierkreeft veruit het meeste aangetroffen: op de meeste locaties en in de grootste aantallen. Deze soort graaft veel in de oevers en is een echte alleseter. In tegenstelling tot de andere kreeftensoorten verspreidt deze soort zich ook over land. Door deze eigenschappen en door de grote aantallen heeft deze soort waarschijnlijk de grootste impact op het ecosysteem. Eventuele maatregelen zullen zich dan ook vooral moeten richten op de Rode Amerikaanse Rivierkreeft. 4.3 Minder kreeften in Schieland In Schieland zijn er op minder locaties kreeften aangetroffen dan in de Krimpenerwaard. Op de locaties in Schieland was het aantal kreeften per locatie ook kleiner. Mogelijk komt dit doordat de kreeften Schieland nog niet gekoloniseerd hebben. Het is echter ook mogelijk dat het gebied van Schieland minder geschikt is als leefgebied voor de rivierkreeften. Een mogelijke verklaring voor dit verschil is het verschil in bodemsoort: de Krimpenerwaard is een veengebied terwijl in Schieland de bodem op de meeste plaatsen uit klei bestaat. Door het kreeftenonderzoek in de komende jaren te blijven herhalen ontstaat hier na verloop van tijd meer duidelijkheid over. 4.4 Veranderde verspreiding De Gestreepte en Gevlekte Amerikaanse Rivierkreeft zijn dit jaar op meer locaties gevonden. De gebieden waar deze beide soorten zijn aangetroffen lijken ook te verschillen van het vorige jaar. Bij de Gestreepte Amerikaanse Rivierkreeft valt op dat de verspreiding zich dit jaar duidelijk concentreert rond de Hollandse IJssel. Het verspreidingspatroon van de Gestreepte en Gevlekte Amerikaanse Rivierkreeft lijkt in 2021 anders te zijn. Mogelijk wijst de verandering op een toename van deze soorten. Het aantal locaties waar deze soorten gevonden zijn is echter klein. Het andere beeld kan daarom ook het gevolg van toeval zijn en niet wijzen op een echte verandering. Om hier meer duidelijkheid over te krijgen is het belangrijk om de monitoring voor te zetten. "],
["conclusie.html", "Hoofdstuk 5 Conclusie", " Hoofdstuk 5 Conclusie Er zijn in 2021 drie verschillende soorten uitheemse kreeften gevonden, waarvan de Rode Amerikaanse Rivierkreeft het meest talrijk is. Het is duidelijk dat de kreeften in de hele Krimpenerwaard voorkomen. In Schieland komen ze op een kwart van de locaties voor. De meeste kreeften zijn in het midden van de Krimpenerwaard gevonden. In Schieland zijn de kreeften voornamelijk langs de rand aangetroffen en in kleinere aantallen. De vraag of de kreeftenpopulatie zich uitbreid in dichtheid en/of areaal kan pas worden beantwoord als het onderzoek meerdere jaren is uitgevoerd. De verspreiding van de Rode Amerikaanse Rivierkreeft is in 2021 ongeveer hetzelfde als in 2020. De Verspreiding van de Gestreepte en de Gevlekte Amerikaanse Rivierkreeft lijkt wel enigszins veranderd te zijn. Deze soorten zijn op iets meer locaties aangetroffen en ze zijn ook op andere plaatsen gevonden. Het is duidelijk dat de kreeften op veel plaatsen voorkomen. De aanwezigheid van kreeften is iets om rekening mee te houden. De komende jaren zullen wij het onderzoek blijven herhalen. Hiermee kunnen wij de verspreiding van de kreeften in ons gebied volgen. De kennis over de aanwezigheid van kreeften kan gebruikt worden om rekening mee te houden in ons beleid en onze werkzaamheden. "],
["bemonsteringsprotocol.html", "A Bemonsteringsprotocol", " A Bemonsteringsprotocol Het bemonsteringsprotocol bevat een gedetailleerde beschrijving van de wijze waarop de kreeften onderzocht zijn. Het kan gebruikt worden om op andere locaties een vergelijkbaar onderzoek uit te voeren. Het bemonsteringsprotocol is hier te vinden. "],
["data-per-locatie.html", "B Vangsten per locatie", " B Vangsten per locatie De vangsten per locatie kunnen hieronder geraadpleegd worden met een interactieve kaart en een interactieve tabel. De gegevens zijn ook te downloaden als MS Excelbestand: HHSK_kreeften_per_soort_en_lengte_download.xlsx. De kaart kan worden in- en uitgezoomd. Door op een meetlocatie te klikken wordt getoond hoeveel kreeften er op de betreffende locatie zijn gevangen. De ondergrond kan worden vervangen door een luchtfoto. De tabel kan worden gesorteerd door op de kolomkoppen te klikken. De gegevens uit de tabel kunnen worden geëxporteerd met de knoppen die onder de tabel staan. "]
]
