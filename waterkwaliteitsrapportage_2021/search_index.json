[["index.html", "Waterkwaliteitsrapportage 2021 Samenvatting", " Waterkwaliteitsrapportage 2021 Samenvatting Deze waterkwaliteitsrapportage geeft een overzicht van de waterkwaliteit bij het hoogheemraadschap van Schieland en de Krimpenerwaard. Actuele toestand en doelen Waterplanten hebben een sleutelrol voor het onderwaterleven. In hoofdstuk 1 is te lezen dat er in de Krimpenerwaard steeds minder wateren met onderwaterplanten zijn. Het waterschap werkt, samen met andere partijen, aan de verbetering van de waterkwaliteit om ecologische doelen te bereiken. In hoofdstuk 2 is te lezen in hoeverre de doelen voor de KRW-waterlichamen worden bereikt. De boezems en plassen voldoen grotendeels al aan de doelen. In de waterlichamen die bestaan uit sloten en kanalen is vooral nog verbetering nodig voor de waterplanten en de kleine waterbeestjes. In hoofdstuk 3 is te lezen in hoeverre de doelen in de andere wateren worden bereikt. Zwemmen Zwemmen is een belangrijke recreatieve functie van het water. In hoofdstuk 4 is te lezen over de kwaliteit van het zwemwater. De zwemwaterkwaliteit is op alle officiële zwemlocaties behoorlijk goed en wordt steeds beter. Stoffen in het water Voedingsstoffen of nutriënten bepalen hoe snel waterplanten, kroos en algen kunnen groeien. Vaak zorgen teveel voedingsstoffen voor een slechte waterkwaliteit. In hoofdstuk 5 is te lezen dat er vooral in het glastuinbouwgebied erg veel voedingsstoffen in het water aanwezig zijn. Gewasbeschermingsmiddelen of bestrijdingsmiddelen worden in de landbouw gebruikt om gewassen te beschermen tegen ziektes en insecten. Deze stoffen kunnen schadelijk zijn voor het onderwaterleven. In hoofdstuk 6 is te lezen dat er veel (89) gewasbeschermingsmiddelen in het water aanwezig zijn en dat 17 van deze stoffen de norm overschrijden. Recente ontwikkelingen In hoofdstuk 7 zijn een aantal recente ontwikkelingen beschreven. In 2021 heeft het waterschap diverse waterkwaliteitsmaatregelen uitgevoerd in de Bleiswijkse Zoom. Het positieve effect van de maatregelen is te zien in de lage fosfaatconcentratie. Sinds een aantal jaar zijn er giftige blauwalgen in de Krimpenerwaard. De blauwalgen komen vooral voor in het midden en noorden van de Krimpenerwaard blijkt uit de metingen. Het waterschap heeft op twee plaatsen een nieuwe waterinlaat aangelegd om rivierwater in te laten. Het positieve effect hiervan is te zien in een lagere fosfaatconcentratie in de buurt van deze inlaten. En verder Er is veel meer informatie over waterkwaliteit dan in deze rapportage opgenomen kan worden. In hoofdstuk 8 zijn een aantal verwijzingen opgenomen naar meer gegevens en informatie over waterkwaliteit. Sommige figuren uit eerdere rapportages zijn nu te vinden in Bijlage A. Deze rapportage is voor een belangrijk deel automatisch opgebouwd uit data en computercode. De data en code zijn beschikbaar in bijlage B. In de Leeswijzer wordt meer uitleg gegeven over hoe je deze rapportage kunt gebruiken. Vragen over deze rapportage kunt u sturen naar rapportage_waterkwaliteit@hhsk.nl Tekeningen: Jasper de Ruiter, Tringa paintings "],["leeswijzer.html", "Leeswijzer", " Leeswijzer Elk hoofdstuk is op dezelfde wijze opgebouwd. Elk hoofdstuk benoemt als eerste puntsgewijs enkele van de belangrijkste resultaten. Vervolgens wordt er een korte introductie gegeven op het thema van het hoofdstuk. Daarna wordt het thema verder uitgewerkt aan de hand van diverse figuren. Deze rapportage kan op verschillende digitale apparaten worden gelezen, maar de rapportage wordt het beste weergegeven op een groot scherm. Navigatie Met de pijltjestoetsen kan door de rapportage worden gebladerd. Met de toets [S] kan de inhoudsopgave aan de zijkant worden verborgen of getoond. Met de toets [F] kan in de rapportage worden gezocht. In de menubalk aan de bovenzijde kunnen een aantal instellingen worden gewijzigd (zie onderstaand screenshot).1 Screenshot van de menubalk Interactiviteit Diverse kaarten en grafieken zijn interactief. Als dit het geval is dan wordt dit aangegeven in de tekst bij het figuur. Door met de muis over de figuren bewegen of te klikken/tikken wordt aanvullende detailinformatie getoond. HOME Deze menubalk is op sommige mobiele apparaten in sommige browsers niet zichtbaar hoewel de balk er wel is. De functionaliteit kan dan wel gebruikt worden door linksboven op het scherm te tikken. "],["toestand.html", "Hoofdstuk 1 Toestand waterkwaliteit - waterplanten", " Hoofdstuk 1 Toestand waterkwaliteit - waterplanten Het aantal wateren met planten onder water is in de Krimpenerwaard sterk afgenomen. In Schieland schommelt het aantal wateren met planten onder water. Hier lijkt sprake van een lichte afname. Het aantal wateren met veel kroos schommelt sterk van jaar tot jaar. Er is niet echt een structurele verandering. Introductie Waterplanten hebben een sleutelrol in het onderwaterleven (ecosysteem). Ze zorgen voor de productie van zuurstof in het water en vormen het leefgebied voor vissen en andere waterdieren. Door deze sleutelrol geven waterplanten een goede indicatie van de waterkwaliteit en de toestand van het leven onder water. De meeste planten hebben een positieve rol in het ecosysteem. Er zijn echter ook soorten, zoals kroos, die niet zo gunstig voor het water zijn. Kroos drijft op het water en kan grote delen van het water afdekken. Hierdoor is er onvoldoende licht voor andere waterplanten en is er minder zuurstofuitwisseling met de lucht. Planten onder water In figuur 1.1 is het aantal wateren waar waterplanten2 voorkomen te zien. Er is duidelijk te zien dat het aantal locaties met planten onder water voor in de Krimpenerwaard sterk afneemt. Vooral in de laatste vier jaar is een sterke afname te zien. Het is aannemelijk dat de afname van waterplanten te maken heeft met de opkomst van Amerikaanse rivierkreeften.3 Figuur 1.1: De ontwikkeling van het aantal wateren met planten onder water in de Krimpenerwaard en in Schieland. De stippellijn is een regressielijn en beschrijft het gemiddelde van de getoonde periode. Kroos In figuur 1.2 is het aantal wateren waar veel kroos4 aanwezig is te zien. Het aantal wateren met veel kroos varieert sterk van jaar tot jaar. Het aantal wateren met veel kroos lijkt niet structureel te veranderen. In Schieland is gemiddeld zon 10% van de wateren bedekt met kroos. In de Krimpenerwaard zijn er gemiddeld meer wateren met veel kroos dan in Schieland. In de laatste 3 jaar is het aantal wateren met veel kroos in de Krimpenerwaard juist opvallend laag. Figuur 1.2: De ontwikkeling van het aantal wateren met veel kroos in de Krimpenerwaard en in Schieland. De stippellijn is een regressielijn en beschrijft het gemiddelde van de getoonde periode. HOME Als grens voor wateren met waterplanten is aangehouden dat meer dan 5% van de oppervlakte met waterplanten begroeid moet zijn. Het hoogheemraadschap heeft in 2021 geïnventariseerd waar Amerikaanse kreeften voorkomen. De rapportage over Amerikaanse Rivierkreeften is online te lezen. Kroos bestaat uit kleine plantjes die los op het water drijven. "],["krw.html", "Hoofdstuk 2 Ecologisch doelbereik - KRW", " Hoofdstuk 2 Ecologisch doelbereik - KRW Het hoogheemraadschap heeft 26 verschillende waterlichamen. De boezems en plassen voldoen grotendeels aan de KRW-doelen. Vooral waterplanten en macrofauna in lijnvormige wateren voldoen nog niet aan de doelen. Hier ligt de grootste opgave. Introductie De ecologische doelen voor het watersysteem komen voor een belangrijk deel voort uit de Europese Kaderrichtlijn Water. De Kaderrichtlijn Water (KRW) is een richtlijn die bedoeld is om de waterkwaliteit en ecologie te beschermen en te verbeteren. De KRW geeft richtlijnen voor de wijze waarop waterkwaliteitsdoelen vastgesteld moeten worden. Ook verplicht de KRW de Nederlandse overheden om voor 2027 alle zinvolle maatregelen te nemen om die doelen te bereiken. Hoewel de KRW geldt voor alle wateren worden de KRW-doelen alleen vastgesteld voor zogenaamde waterlichamen: dit zijn wateren die een bepaalde grootte hebben of een achterliggend gebied hebben van meer dan 10 vierkante kilometer.5 In het gebied van het hoogheemraadschap zijn 26 waterlichamen aanwezig. De KRW-doelen worden bepaald op basis van het watertype van het water. Voor elk watertype is een standaard-doel vastgesteld, dit zijn zogenaamde default-doelen. Als het water functies of natuurlijke omstandigheden heeft die beperkend zijn voor de ecologie dan wordt de doelstelling naar beneden toe bijgesteld.6 Hierdoor zijn de KRW-doelen haalbare doelen die door het treffen van de juiste maatregelen gehaald moeten kunnen worden. Er wordt per waterlichaam voor drie of vier kwaliteitselementen een KRW-doel vastgesteld: algen, waterplanten, macrofauna (waterdiertjes) en vissen. Ligging waterlichamen Op de kaart 2.1 is te zien waar de waterlichamen liggen. Figuur 2.1: Ligging van de waterlichamen (interactief) Doelen De KRW-doelen kunnen op basis van functies en omstandigheden aangepast worden (technische doelaanpassing). In figuur 2.2 is per waterlichaam te zien of en hoeveel de doelen naar beneden toe zijn aangepast ten opzichte van het standaard-doel (default). Het blauwe gedeelte toont de hoogte van het doel, het grijze gedeelte toont hoeveel het doel is aangepast. Alleen in de natuurgebieden zijn de doelen niet aangepast. In alle andere wateren zijn de doelen in min of meerdere mate aangepast. Figuur 2.2: De hoogte van de doelstelling ten opzichte van de standaard-doelstelling. Het blauwe gedeelte toont de hoogte van het doel, het grijze gedeelte toont hoeveel het doel is aangepast. Deze doelstellingen gelden voor de periode 2022-2027. Opgave Uit de Kaderrichtlijn Water volgt de verplichting om de waterkwaliteit te verbeteren als deze niet voldoet aan de doelstelling. In figuur 2.3 is te zien in welke mate de waterlichamen voldoen aan de doelstellingen. Het blauwe gedeelte van de balk toont de huidige toestand ten opzichte van het doel, het oranje gedeelte toont het gat tussen de huidige toestand en het doel. De toestand van de waterlichamen is bepaald met gegevens tot en met het jaar 2020. Er is te zien dat de boezems en de plassen grotendeels voldoen aan de doelstellingen. De lijnvormige wateren voldoen vaak nog niet aan de doelstelling. Vooral op het gebied van waterplanten en macrofauna worden de gestelde doelen nog niet bereikt. Figuur 2.3: De toestand van de waterlichamen ten opzichte van de doelstelling. Het blauwe gedeelte toont de huidige toestand ten opzichte van het doel, het oranje gedeelte toont het gat tussen de huidige toestand en het doel. HOME De Kaderrichtlijn geldt voor alle wateren. Echter, uit praktische overwegingen worden vanuit de EU alleen doelen en maatregelen vereist voor de waterlichamen. Dit betekent echter niet dat deze waterlichamen belangrijker zijn of dat andere wateren minder belangrijk zijn. Voor dit overig water zijn ook doelen bepaald. Het ecologische doelbereik van het overig water wordt besproken in Ecologisch doelbereik - Overig water Dit noemt men een technische doelaanpassing. Er zijn diverse geldige redenen om het KRW-doel aan te passen. Een veel voorkomende reden is dat het niet mogelijk is om het waterpeil te laten fluctueren omdat dat zou leiden tot wateroverlast. Een andere belangrijke reden is dat de natuurlijke achtergrondbelasting met nutriënten zo hoog is dat dit beperkend is voor de waterkwaliteit. "],["overig.html", "Hoofdstuk 3 Ecologisch doelbereik - Overig water", " Hoofdstuk 3 Ecologisch doelbereik - Overig water De overige wateren Waterparel Zuidplaspolder en Plas-drasgebied Eendragtspolder voldoen aan het doel. De ecologische toestand van de meeste andere gebieden is ongeveer halverwege het gestelde doel. Introductie Wateren die geen KRW-waterlichaam7 zijn worden aangeduid als overig water. Het overig water is voornamelijk ingedeeld naar het landgebruik omdat dit een grote invloed heeft op de mogelijkheden en beperkingen voor het waterleven. Voor elk van deze functies is een doel voor het overig water bepaald. Daarnaast zijn er voor enkele afzonderlijke overige wateren aparte doelen vastgesteld. De indeling van het overig water is te zien op de onderstaande kaart (3.1). In het gebied van HHSK zijn waterplanten het meest bepalend voor het functioneren van het ecosysteem. Daarom is er voor gekozen om overig water alleen voor waterplanten een biologische doel vast te stellen.8 De wijze waarop deze doelen zijn bepaald, is vergelijkbaar met de methode voor de KRW (zie vorige hoofdstuk). Voor het bereiken van de doelen voor het overig water geldt een inspanningsverplichting. Figuur 3.1: Ligging en indeling van wateren die geen KRW-waterlichamen zijn: overig water. (interactief) Doel en opgave Net zoals voor de KRW zijn de doelen voor het overig water afgeleid van standaard-doelen. Bij het afleiden van de doelen is rekening gehouden met de functies en natuurlijke omstandigheden die beperkend zijn voor de ecologie. 9 Hierdoor zijn de gestelde doelen haalbare doelen. In de onderstaande figuur (3.2) is te zien wat de huidige ecologische toestand is ten opzichte van het doel (blauw) en wat de opgave is voor verbetering (oranje). De waterparel Zuidplaspolder en het plas-drasgebied van de Eendragtspolder voldoen aan het gestelde doel. De zwemplas Krimpenerhout is dichtbij het gestelde doel. De andere overige wateren zijn allemaal nog vrij ver van het doel verwijderd. Figuur 3.2: De toestand van het overig water ten opzichte van de doelstelling. Het blauwe gedeelte toont de huidige toestand ten opzichte van het doel, het oranje gedeelte toont het gat tussen de huidige toestand en het doel. HOME KRW is Kaderrichtlijn Water. Zie ook het hoofdstuk Ecologisch doelbereik - KRW De zwemplas Krimpenerhout is hierop een uitzondering: hier is ook een doel voor algen bepaald. In deze rapportage wordt dit verder niet besproken. De hoogte van de doelstellingen voor het overig water is opgenomen in de bijlage Overige figuren - Doelen overig water. "],["zwemwater.html", "Hoofdstuk 4 Zwemwater", " Hoofdstuk 4 Zwemwater De bacteriologische zwemwaterkwaliteit is overal goed of uitstekend. De zwemwaterkwaliteit voldoet op alle locaties aan de normen uit de EU Zwemwaterrichtlijn. De duur van de periode met waarschuwingen voor blauwalgen is de laatste jaren steeds afgenomen. Introductie Het waterschap heeft zeven zwemwaterlocaties waarvan de meeste in Schieland liggen. De kwaliteit van zwemwater wordt beoordeeld op de hoeveelheid fecale bacteriën10 en blauwalgen. De doelstelling voor bacteriologische kwaliteit volgt uit de Europese Zwemwaterrichtlijn en is tenminste aanvaardbaar. Het streven is om overal aan de klasse goed of uitstekend te voldoen. De doelstelling voor blauwalgen is om in het geheel geen waarschuwingen te hebben. Bacteriologische kwaliteit Op de onderstaande kaart (figuur 4.1) is de ligging van de verschillende zwemlocaties te zien. De kleur van de iconen geeft de bacteriologische kwaliteit aan. De kwaliteit is getoetst over de periode 2018-2021. Figuur 4.1: Ligging van de zwemlocaties met de bacteriologische beoordeling (interactief) Blauwalgen In figuur 4.2 is te zien hoeveel dagen er tenminste een waarschuwing11 van kracht is geweest op één of meerdere zwemlocaties. Het totaal aantal dagen is het aantal dagen per locatie bij elkaar opgeteld. De blauwe balk geeft de situatie van het jaar 2021 weer. Er is te zien dat er steeds minder vaak gewaarschuwd hoeft te worden vanwege blauwalgen. Figuur 4.2: Aantal dagen per zwemlocatie met tenminste een waarschuwing voor blauwalg (interactief) HOME Dit zijn bacteriën die afkomstig zijn uit de uitwerpselen van mens en dier. Naast een waarschuwing wordt er soms ook een negatief zwemadvies afgegeven. Een negatief zwemadvies geeft een hoger waarschuwingsniveau aan en wordt afgegeven als er meer blauwalgen zijn. In de grafiek wordt het onderscheid tussen waarschuwingen en negatieve zwemadviezen niet getoond. "],["nutrienten.html", "Hoofdstuk 5 Nutriënten", " Hoofdstuk 5 Nutriënten De hoeveelheid nutriënten in het glastuinbouwgebied is aanzienlijk hoger dan in andere gebieden en was daar in 2021 ook hoger dan in voorgaande jaren. In de plassen zijn de nutriëntenconcentraties het laagst. In de boezems en in het stedelijk gebied neemt de hoeveelheid fosfaat langzaam af. De stikstofconcentratie is de laatste tien jaar vrijwel niet veranderd. Introductie Om te groeien hebben organismen nutriënten (voedingsstoffen) nodig. Te veel nutriënten zorgen echter voor een eenzijdig ecosysteem met veel snelgroeiende soorten. Dat leidt bijvoorbeeld tot overlast door algen en kroos.12 De belangrijkste nutriënten zijn de stoffen fosfaat en stikstof. De doelstellingen voor fosfaat en stikstof zijn afhankelijk van het watertype.13 De concentraties van fosfaat en stikstof zijn vaak nog (veel) te hoog en zijn dan beperkend voor de ecologische kwaliteit. Fosfaat en stikstof In de onderstaande grafiek (5.1) is de gemiddelde nutriëntenconcentratie in 2021 weergegeven per type landgebruik.14 In het glastuinbouwgebied zijn in verhouding erg veel nutriënten aanwezig. Vergeleken met de andere gebieden is in het glastuinbouwgebied de gemiddelde fosfaatconcentratie ruim twee keer zo hoog en de gemiddelde stikstofconcentratie zelfs ruim 4 keer zo hoog. In de weidegebieden worden ook vrij hoge fosfaatconcentraties gevonden. Dit wordt in de meeste gevallen veroorzaakt door een combinatie van bemesting en veenafbraak waarbij fosfaat vrijkomt. De plassen hebben gemiddeld de laagste nutriëntenconcentraties. Figuur 5.1: Gemiddelde nutriëntenconcentraties per type landgebruik in 2021. In figuur 5.2 is de ontwikkeling van fosfaat in de tijd te zien. In de boezems en in het stedelijk water is sprake van een dalende trend15 in de hoeveelheid fosfaat. Dat laat zien dat de waterkwaliteit hier langzaam maar zeker verbetert. Figuur 5.2: Gemiddelde fosfaatconcentratie per type landgebruik per jaar. De trend is bepaald met een Mann-Kendall trendtest. In figuur 5.3 is de ontwikkeling van stikstof in de tijd te zien. De gemiddelde stikstofconcentratie in het glastuinbouwgebied is in 2021 opvallend hoog in vergelijking met eerdere jaren. Voor stikstof zijn er geen duidelijke trends te onderscheiden. Figuur 5.3: Gemiddelde stikstofconcentratie per type landgebruik per jaar. De trend is bepaald met een Mann-Kendall trendtest. HOME Hoewel nutriënten essentieel zijn, komt het in de praktijk niet voor dat er te weinig nutriënten in het water zitten. De doelstelling voor fosfaat ligt meestal tussen 0,16 en 0,30 mg P/l. De doelstelling voor stikstof ligt meestal tussen 2,6 en 4,1 mg N/l/ Voor het type landgebruik zijn alleen de meest voorkomende typen opgenomen. Het type gras betreft zowel het veenweidegebied in de Krimpenerwaard als het veenweidegebied in Schieland. Onder het type boezem vallen de Rotte, de Ringvaart en de Vaart Bleiswijk. De trend is bepaald met een Mann-Kendall trendtest. De test is uitgevoerd op de gemiddelde concentraties van de laatste 10 jaar. Als de p-waarde kleiner is dan 0,05 dan is het aannemelijk dat er sprake is van een echte trend. "],["gbm.html", "Hoofdstuk 6 Gewasbeschermingsmiddelen", " Hoofdstuk 6 Gewasbeschermingsmiddelen Er worden veel (89) verschillende gewasbeschermingsmiddelen gevonden. Ongeveer 20% van deze stoffen overschrijdt de normen. Het aantal verschillende gewasbeschermingsmiddelen dat wordt aangetroffen of dat de norm overschrijdt, lijkt weinig te veranderen. Veel gewasbeschermingsmiddelen worden in vrijwel ieder monster aangetroffen. Vrijwel alle meetlocaties hebben normoverschrijdingen en de normen worden soms ver overschreden: tot meer dan 100x de norm. Het aantal normoverschrijdingen lijkt over het algemeen af te nemen. Introductie Gewasbeschermingsmiddelen, ook wel bekend als bestrijdingsmiddelen, zijn stoffen die meestal bedoeld zijn om landbouwgewassen te beschermen tegen schade en ziektes. De meeste van deze stoffen zijn giftig en hebben als doel om bepaalde planten, schimmels of insecten te doden. Als deze stoffen in het water terecht komen kunnen ze schadelijk zijn voor het leven onder water. In het water zijn meestal veel verschillende stoffen tegelijk aanwezig die gezamenlijk een groter negatief effect hebben. Dat betekent dat ook stoffen die aan de normen voldoen, toch nog schadelijk kunnen zijn. Daarom wordt er naar gestreefd dat deze milieuvreemde stoffen niet in het oppervlaktewater terecht komen. Er komen steeds nieuwe gewasbeschermingsmiddelen op de markt en ook worden er nieuwe meettechnieken ontwikkeld. Het meetpakket van gewasbeschermingsmiddelen verandert hierdoor soms een beetje. Het grootste deel van het meetpakket is echter sinds 2009 ongewijzigd. Het meetpakket bestaat uit ruim 200 verschillende stoffen. Het meetnet voor gewasbeschermingsmiddelen is toegespitst op de gebieden waar deze stoffen naar verwachting gebruikt worden. De nadruk van het meetnet ligt daarom op het glastuinbouwgebied.16 Hoeveel gewasbeschermingsmiddelen In figuur 6.1 is te zien hoeveel verschillende gewasbeschermingsmiddelen er gemiddeld in het water worden aangetroffen. In een gemiddeld monster in 2021 waren ruim 13 verschillende middelen aanwezig. In figuur 6.2 is te zien hoeveel verschillende gewasbeschermingsmiddelen er per jaar worden aangetroffen en of ze de norm overschrijden. In 2021 zijn er in totaal 89 verschillende gewasbeschermingsmiddelen in het water aangetroffen. Van 17 van deze stoffen is aangetoond dat ze de norm overschrijden. In de figuren is te zien dat het aantal verschillende stoffen dat wordt aangetroffen de laatste jaren wat toeneemt. Het aantal stoffen dat gemiddeld boven de norm wordt aangetroffen neemt echter niet toe.17 Figuur 6.1: Het aantal verschillende gewasbeschermingsmiddelen dat in een gemiddeld monster wordt aangetroffen en hoeveel stoffen gemiddeld boven de grens van de norm worden gemeten. (interactief) Figuur 6.2: Het aantal verschillende normoverschrijdende en niet-normoverschrijdende gewasbeschermingsmiddelen dat wordt aangetroffen. (interactief) Veel voorkomende gewasbeschermingsmiddelen In figuur 6.3 is te zien welke stoffen het meest worden aangetroffen. Wat opvalt is dat de meest voorkomende stoffen vaker wel dan niet aanwezig zijn: De 9 meest voorkomende stoffen worden allemaal in meer dan twee derde van de monsters aangetroffen. De meeste veel voorkomende stoffen worden niet vaak boven de norm worden aangetroffen. Het is echter wel zorgwekkend dat zoveel verschillende stoffen bijna altijd aanwezig zijn. De insecticide18 imidacloprid valt ook op: deze stof wordt niet alleen vaak aangetroffen, maar is ook vaak boven de normwaarde aanwezig. Figuur 6.3: De tien meest aangetroffen gewasbeschermingsmiddelen in 2021 Normoverschrijdingen Op elke onderzochte locatie kan elk afzonderlijk gewasbeschermingsmiddel worden getoetst aan de norm. Dit leidt tot een groot aantal toetsingen (aantal locaties x aantal stoffen). Bij een gedeelte van deze toetsingen wordt een overschrijding van de norm geconstateerd. Het percentage van de toetsingen met een normoverschrijding laat zien of het aantal normoverschrijdingen verandert. In figuur 6.4 is de ontwikkeling van het percentage normoverschrijdingen weergegeven per type landgebruik. Er is te zien dat het percentage overschrijdingen over het algemeen afneemt. In 2021 zijn in het glastuinbouwgebied relatief weinig normoverschrijdingen gevonden en in het akkerbouwgebied juist relatief veel overschrijdingen. Figuur 6.4: Het percentage van alle toetsingen waar een overschrijding wordt geconstateerd per type landgebruik. Met polderafvoer wordt de plaats bedoeld waar het water van een hele polder verzameld en afgevoerd wordt. Vaak worden er meerdere gewasbeschermingsmiddelen tegelijk aangetroffen die de norm overschrijden. Om een indicatie te krijgen van de ernst hiervan, kunnen de normoverschrijdingen per stof op één locatie bij elkaar opgeteld worden. In figuur 6.5 is te zien dat de stoffen gezamenlijk op vrijwel alle meetlocaties de boven de norm uitkomen. Op een aantal locaties is de gezamenlijke normoverschrijding tot wel 100 keer boven de norm. Figuur 6.5: De opgetelde normoverschrijding per locatie in 2021. De kleuren geven het type landgebruik bij de meetlocatie aan. Door op een balk te klikken is de top 5 van overschrijdende stoffen te zien. (interactief)Let op: de schaal is logaritmisch vanwege grote verschillen in overschrijdingsfactoren. Niet-toetsbare stoffen Voor sommige (nieuwe) gewasbeschermingsmiddelen bestaat er nog geen norm. Als deze gewasbeschermingsmiddelen worden aangetroffen, dan kan niet worden beoordeeld hoe ernstig dat is. Het is daarom wenselijk dat er voor deze nieuwe stoffen snel een norm wordt vastgesteld. Het is opvallend dat de nieuwe niet-toetsbare stoffen allemaal insectiden zijn. Mogelijk hangt dit samen met de steeds verdergaande beperking voor het gebruik van de insecticide imidacloprid. Tabel 6.1: Aangetroffen gewasbeschermingsmiddelen zonder norm Naam Aantal keer aangetroffen Soort stof Flupyradifuron 9 Insecticide Cyantraniliprole 4 Insecticide Sulfoxaflor 4 Insecticide HOME In 2020 is er een gebiedsbrede screening uitgevoerd om controleren of deze verwachting juist is. Uit de screening blijkt dat gewasbeschermingsmiddelen vooral in het glastuinbouwgebied worden aangetroffen. In de Krimpenerwaard werden vrijwel geen gewasbeschermingsmiddelen aangetroffen. Afzonderlijke metingen zijn niet te toetsen. Een individuele meetwaarde kan wel vergeleken worden met de normwaarde. Als de meetwaarde hoger is dan de normwaarde geeft dat een indicatie dat de concentratie van dat gewasbeschermingsmiddel te hoog is. Een insecticide is een stof die insecten doodt. "],["recent.html", "Hoofdstuk 7 Recente ontwikkelingen 7.1 Bleiswijkse Zoom 7.2 Blauwalgen in de Krimpenerwaard 7.3 Effect nieuwe waterinlaat", " Hoofdstuk 7 Recente ontwikkelingen 7.1 Bleiswijkse Zoom In de Bleiswijkse Zoom zijn in 2020 en 2021 maatregelen uitgevoerd om de waterkwaliteit te verbeteren. Een belangrijk doel van de maatregelen was om de hoeveelheid fosfaat in het watersysteem te verminderen. Uit de metingen van 2021 blijkt dat de hoeveelheid fosfaat in de Bleiswijkse Zoom aanzienlijk verminderd is. Het hoogheemraadschap zal in 2022 een rapportage opstellen over de eerste resultaten van de maatregelen. Figuur 7.1: Fosfaat in de Bleiswijkse Zoom - 2021 vergeleken met voorgaande jaren. 7.2 Blauwalgen in de Krimpenerwaard Sinds enkele jaren treedt er in het voorjaar een blauwalgenbloei op in de Krimpenerwaard. Blauwalgen kunnen giftig zijn en daardoor schadelijk zijn voor vee en voor de natuur. Op de onderstaande kaart (figuur 7.2) is per locatie het hoogste risiconiveau weergegeven zoals dit in 2021 is vastgesteld.19 Op de kaart is te zien dat de grootste risicos in het midden en noorden van de Krimpenerwaard zijn geconstateerd. Figuur 7.2: De kaart geeft per locatie het hoogste risiconiveau aan dat in 2021 is geconstateerd. De risiconiveaus zijn bepaald op basis van het blauwalgenprotocol voor zwemwater. 7.3 Effect nieuwe waterinlaat In 2020 is er in Krimpen aan den IJssel een nieuwe waterinlaat vanuit de Hollandse IJssel gemaakt. Ook is er in 2020 in de Leuvehaven in Rotterdam een nieuwe waterinlaat gemaakt naar de Binnenrotte midden in de stad. Het water uit de rivier heeft meestal een betere kwaliteit dan het water in de polders. In de buurt van deze beide inlaten was de hoeveelheid fosfaat in 2021 aanzienlijk lager dan in voorgaande jaren. Het is aannemelijk dat deze verbetering het gevolg is van het schone inlaatwater. Figuur 7.3: Fosfaat in Krimpen aan den IJssel - 2021 vergeleken met voorgaande jaren. Figuur 7.4: Fosfaat in de Binnenrotte bij inlaat Leuvehaven - 2021 vergeleken met voorgaande jaren. HOME Voor de risico-indeling is gebruik gemaakt van het blauwalgenprotocol voor zwemwater. Metingen met meer dan 12 ug/l cyanochlorofyl vallen in de categorie Gering gezondheidsrisico. Metingen met meer dan 75 ug/l cyanochlorofyl vallen in de categorie Gezondheidsrisico. "],["meer_info.html", "Hoofdstuk 8 Meer informatie", " Hoofdstuk 8 Meer informatie Deze rapportage geeft een weergave van enkele waterkwaliteitsaspecten op hoofdlijnen. Er zijn nog veel meer gegevens en informatie beschikbaar. Hieronder wordt een overzicht gegeven van diverse andere informatiebronnen. Meetgegevens Alle meetgegevens van HHSK zijn te raadplegen en te downloaden via de website. Dit kan in de eerste plaats via de pagina Actuele metingen waterkwaliteit. Hier zijn alle fysisch-chemische en biologische gegevens te downloaden als .csv-bestanden. Voor het downloaden van grote hoeveelheden meetgegevens is de beste manier. Voor het raadplegen van fysisch-chemische meetgegevens is het gebruiksvriendelijker om gebruik te maken van de kaart met Actuele Metingen. Via het tabblad Waterkwaliteit is zichtbaar op welke locaties waterkwaliteitsmetingen zijn uitgevoerd. Door op een punt te klikken is het mogelijk om meetgegevens in grafiekvorm te bekijken of als .csv-bestand te downloaden. Waterkwaliteitsrapportages Op de website van HHSK, op de pagina Actuele metingen waterkwaliteit, zijn diverse rapportages over de waterkwaliteit te raadplegen: de jaarlijkse waterkwaliteitsrapportage; over gewasbeschermingsmiddelen en over de achtergronden van het waterkwaliteitsbeleid. Amerikaanse rivierkreeften Het hoogheemraadschap heeft in 2021 weer een gebiedsbreed onderzoek uitgevoerd naar het voorkomen van Amerikaanse Rivierkreeften. De resultaten van dit onderzoek zijn beschreven in deze rapportage Kaderrichtlijn Water Voor de Kaderrichtlijn Water worden zogenaamde factsheets gemaakt. Deze factsheets geven een overzicht van de toestand en doelstellingen voor de KRW-waterlichamen. Deze factsheets zijn te raadplegen via het Waterkwaliteitsportaal. Zwemwater Gedurende het zwemseizoen worden er regelmatig metingen uitgevoerd om de zwemwaterkwaliteit te bewaken. Op de website www.zwemwater.nl is altijd te zien of er op een zwemlocatie een waarschuwing van kracht is. Deze waarschuwingen zijn ook te raadplegen via de zwemwater-app. Deze app is via zwemwater.nl te downloaden. Bestrijdingsmiddelen Informatie over bestrijdingsmiddelen wordt landelijk verzameld en beschikbaar gesteld via de Bestrijdingsmiddelenatlas. De Bestrijdingsmiddelenatlas heeft een onderdeel regionaal waar (o.a.) informatie specifiek voor het beheergebied van HHSK te vinden is. Door de STOWA is een onderzoek uitgevoerd naar het effect van (o.a.) bestrijdingsmiddelen op het waterleven: dat heet de toxische druk. De toxische druk in de periode 2013-2018 is weergegeven in de de Atlas Natuurlijk Kapitaal De meest recent aangetroffen en overschrijdende bestrijdingsmiddelen in het beheergebied zijn te vinden via een rapport op de website van HHSK: Gewasbeschermingsmiddelen. HOME "],["colofon.html", "Colofon", " Colofon Versie 1.0 Deze rapportage is gemaakt op * 4 maart 2022*. Er wordt door HHSK jaarlijks een waterkwaliteitsrapportage gemaakt. Vragen over en reacties op deze rapportage kunt u sturen naar rapportage_waterkwaliteit@hhsk.nl Opgesteld door: Hoogheemraadschap van Schieland en de KrimpenerwaardAfdeling Watersystemen Tekening voorzijde Jasper de Ruiter, Tringa paintings Kaarten Tenzij anders vermeld zijn de gebruikte achtergrondkaarten beschikbaar gesteld door: Carto, under CC BY 3.0. Data by OpenStreetMap, under ODbL. HOME "],["oud.html", "A Overige figuren A.1 Waterplanten A.2 Doelen overig water A.3 Chloride", " A Overige figuren Om de waterkwaliteitsrapportage leesbaar te houden, is het belangrijk dat in de hoofdtekst van de rapportage alleen de belangrijkste onderdelen worden opgenomen. Daarom zijn enkele onderdelen en figuren opgenomen in de bijlage. Deze figuren en onderdelen maakten in eerdere rapportages soms deel uit van de hoofdtekst. A.1 Waterplanten Toestand waterplanten In figuur A.1 is een overzicht van de aanwezigheid van verschillende groepen planten in de periode 2019-2021. Figuur A.1: Overzicht van de begroeiing met waterplanten in de periode 2019-2021 De locaties waar bijzondere soorten zijn gevonden zijn te zien in figuur A.2. Het is opvallend dat de wateren met bijzondere plantensoorten20 vooral in Schieland liggen. Figuur A.2: Kaart met de locaties waar minstens één bijzondere waterplantensoort is aangetroffen in de periode 2019-2021 A.2 Doelen overig water De hoogte van de doelen in het overig water is weergegeven in figuur A.3. Het blauwe gedeelte toont de hoogte van het doel, het grijze gedeelte toont hoeveel het doel is aangepast. Deze doelstellingen gelden voor de periode 2022-2027. Figuur A.3: De hoogte van de doelstelling ten opzichte van de standaard-doelstelling voor overig water. Het blauwe gedeelte toont de hoogte van het doel, het grijze gedeelte toont hoeveel het doel is aangepast. Deze doelstellingen gelden voor de periode 2022-2027. A.3 Chloride Chloride is een stof die van nature in het water voorkomt. Chloride bepaalt voor een belangrijk deel hoe zout het water is. Hoge chlorideconcentraties komen voor als het water wordt beïnvloed door brak grondwater of door zeewater. Als de chlorideconcentratie te hoog is dan kan dat schadelijk zijn voor planten en dieren die normaal in zoet water leven. Ook is water met hoge chlorideconcentraties niet meer geschikt voor agrarisch gebruik. In de Krimpenerwaard worden zelden verhoogde chlorideconcentraties gemeten. In Schieland komt op enkele plaatsen brak grondwater naar boven. Ook kan het rivierwater dat in Schieland wordt ingelaten hogere chlorideconcentraties hebben. In de zomer bepaalt het chloridegehalte van het rivierwater of er water uit de rivier kan worden ingelaten. Bij hoge chloridegehaltes in het rivierwater kan het moeilijk zijn om het beheergebied van voldoende goed water te voorzien. Als de chlorideconcentraties lager zijn dan 200 mg/l dan geeft dat geen beperkingen voor het agrarisch gebruik en geen effecten op de planten en dieren die er leven. Als de concentratie tussen de 200 en de 400 mg/l is dan zijn er geringe effecten te verwachten. Als de concentratie hoger is dan 400 mg/l dan zijn er negatieve gevolgen te verwachten van de verhoogde chlorideconcentratie. Chloridemetingen In figuur A.4 is per meetpunt de hoogst gemeten chlorideconcentratie weergegeven, ingedeeld naar de bovengenoemde klassen. Per jaar is te zien welk aandeel van de meetpunten in welke klasse valt. Het aantal locaties met een hoge chlorideconcentratie is vrij stabiel. Dit betreft voornamelijk meetlocaties waar de chlorideconcentratie niet te sturen is: ze worden door zout grondwater beïnvloed of liggen in kleine geïsoleerde gebiedjes die in directe verbinding staan met de rivier. Figuur A.4: De hoogste gemeten chlorideconcentratie per meetpunt in de periode 2012-2021 HOME Tot de bijzondere soorten worden gerekend: fijn hoornblad, kransblad, brokkelig kransblad, breekbaar kransblad, gewoon kransblad, lidsteng, waterviolier, waterdrieblad, groot nimfkruid, glanswier, kleinhoofdig glanswier, buigzaam glanswier, puntdragend glanswier, sterkranswier, watergentiaan, spits fonteinkruid, klein fonteinkruid, plat fonteinkruid, glanzig fonteinkruid, puntig fonteinkruid, drijvend fonteinkruid, stomp fonteinkruid, doorgroeid fonteinkruid, fijne waterranonkel, stijve waterranonkel, grote waterranonkel, boomglanswier en groot boomglanswier. "],["code.html", "B Data en code", " B Data en code Deze rapportage is gemaakt door middel computercode (R en Rmarkdown) hierdoor is deze rapportage volledig reproduceerbaar. De gebruikte code en de gebruikte data zijn beschikbaar via onderstaande link. Download hier de code en data van de waterkwaliteitsrapportage 2021 HOME "],["404.html", "Page not found", " Page not found The page you requested cannot be found (perhaps it was moved or renamed). You may want to try searching to find the page's new location, or use the table of contents to find the page you are looking for. "]]
