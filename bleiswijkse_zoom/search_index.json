[["index.html", "Bleiswijkse Zoom Hoofdstuk 1 Inleiding 1.1 Integraal project Bleiswijkse Zoom 1.2 Integraal maatregelenpakket", " Bleiswijkse Zoom 19 januari 2023 Hoofdstuk 1 Inleiding 1.1 Integraal project Bleiswijkse Zoom In 2020 en 2021 is het integrale project Bleiswijkse Zoom uitgevoerd. Hierbij zijn diverse maatregelen genomen om de waterkwaliteit te verbeteren. Deze rapportage beschrijft welke maatregelen er zijn uitgevoerd en hoe de waterkwaliteit sindsdien is veranderd. De Bleiswijkse Zoom is een langgerekte recreatieplas die ingeklemd ligt tussen Bleiswijk en de Rottemeren. Aan de noordkant van de plas is een zwemstrand. De plas is ook aangewezen als KRW-waterlichaam. Figuur 1.1: Kaart van de Bleiswijkse Zoom. (interactief) In de Bleiswijkse Zoom was er regelmatig een bloei van giftige blauwalgen. Hierdoor kon er regelmatig niet gezwommen worden. Ook was de ecologische toestand niet zo goed, waardoor de Bleiswijkse Zoom niet voldeed aan de KRW-doelen. De belangrijkste oorzaken van deze slechte ecologische toestand waren een hoge fosfaatbelasting uit de waterbodem en inlaatwater, onnatuurlijke inrichting, en een hoge en eenzijdige visstand. 1.2 Integraal maatregelenpakket Voor de Bleiswijkse Zoom is een integraal maatregelenpakket opgesteld. De maatregelen hebben betrekking op de waterkwaliteit, waterkwantiteit en natuurbeheer. Met de maatregelen is geprobeerd om zowel de doelen voor de KRW te behalen als de zwemwaterkwaliteit te verbeteren. De uitgevoerde maatregelen zijn er op gericht om de interne en externe nutriëntenbelasting te verlagen en de draagkracht van het ecosysteem te verhogen. Daarnaast zijn maatregelen genomen om de situatie direct te verbeteren. Hieronder een korte toelichting per maatregel. 1.2.1 Verminderen nutriëntenbelasting Aanleg bypass Het peilgebied ten westen van de Bleiswijkse Zoom werd op peil gehouden met water dat vanuit de Rotte via de Bleiswijkse Zoom stroomde. Hierdoor kwam er veel voedselrijk water uit de Rotte in de Bleiswijkse Zoom. Door de bypass hoeft dit water niet meer via de Bleiswijkse Zoom te stromen. Dit zorgt voor minder aanvoer van nutriënten. (januari 2021) Instellen flexibel peil Om de Bleiswijkse Zoom op peil te houden wordt water ingelaten uit de Rotte. Dit water is voedselrijk en heeft zo een negatieve invloed op de waterkwaliteit van de plas. Door het instellen van een flexibel peil hoeft er minder water te worden ingelaten in de Bleiswijkse Zoom. Hierdoor komen er minder nutriënten de plas in. Deze maatregel heeft tevens een positief effect op de draagkracht. Baggeren Op de bodem van de plas lag een laag voedselrijk slib. Hier kwamen veel nutriënten uit vrij. Om de belasting met nutriënten uit de bodem te verlagen is de plas in fasen gebaggerd. (december 2020) Vastleggen fosfaat met Phoslock Door de eerdere maatregelen is de aanvoer van de voedingsstof fosfaat sterk afgenomen. Om de hoeveelheid fosfaat in het water nog verder te reduceren is het middel Phoslock gebruikt. Phoslock is zeer goed in het snel en permanent binden van fosfaat. Hierdoor heeft het geen invloed meer in de plas. (februari 2021) Verminderen bladval Rond de Bleiswijkse Zoom staan veel bomen. In het najaar kwam er telkens veel blad van de bomen in het water terecht. Dit is een bron van voedingsstoffen, en de afbraak van bladeren vraagt ook veel zuurstof. Om de hoeveelheid blad in de plas te verlagen is er rond het water gesnoeid. (september 2020) 1.2.2 Verbeteren draagkracht Aanleg natuurvriendelijke oevers Planten kunnen nutriënten vastleggen. De oevers van de plas waren echter niet goed ingericht om planten te laten groeien. Daarom zijn oevers langs een deel van de plas aangepast om een meer glooiend talud te creëren. Hier kunnen planten zich beter vestigen. De grotere variatie in omstandigheden zorgt ook dat meer verschillende planten kunnen voorkomen. (september 2020) 1.2.3 Ingrepen in het voedselweb Verlagen visstand Er waren veel bodemwoelende vissen aanwezig in de plas. Hierdoor kregen planten weinig kans om zich te vestigen. Ook droeg het bij aan de troebelheid van de plas. Een groot deel van de aanwezige vissen is weggevangen en overgebracht naar andere viswateren. Hierdoor krijgen planten meer kans. (maart 2020) "],["Effecten.html", "Hoofdstuk 2 Resultaten 2.1 Fosfaat 2.2 Phoslock 2.3 Zwemwaterwaterkwaliteit 2.4 Visstand 2.5 Waterplanten 2.6 Samenvattend 2.7 Doelbereik", " Hoofdstuk 2 Resultaten 2.1 Fosfaat De belangrijkste maatregelen waren erop gericht om de aanvoer van fosfaatrijk water te verminderen en om het vrijkomen van fosfaat uit de waterbodem tegen te gaan. In de grafiek hieronder is te zien dat de fosfaatconcentratie sinds het uitvoeren van de maatregelen sterk is afgenomen en laag blijft. Figuur 2.1: Fosfaatconcentratie in de Bleiswijkse Zoom van 2018-heden. Het grijze vlak geeft de periode in waarin is gebaggerd, de bypass is aangelegd, en Phoslock is toegepast. 2.2 Phoslock Om fosfaat vast te leggen is Phoslock gebruikt.1 Phoslock bindt fosfaat snel en permanent. De werkzame stof in Phoslock is lanthaan. Het lanthaan in Phoslock is vastgelegd in een kristalstructuur van kleimineralen waardoor het niet zomaar vrij kan komen. Phoslock is daarom veilig om te gebruiken. De concentratie opgelost lanthaan is tijdens en na de toepassing van Phoslock gemeten. De metingen laten zien dat de stof enkel in extreem lage concentraties ongebonden aanwezig is.2 Figuur 2.2: Lanthaanwaarden in de Bleiswijkse Zoom van begin 2021-heden. Sinds januari 2022 is een nieuwe meetmethode beschikbaar waarmee lagere concentraties precies bepaald kunnen worden. 2.3 Zwemwaterwaterkwaliteit 2.3.1 Algengroei Aan de noordkant van de Bleiswijkse Zoom is een zwemstrand. Omdat dit een officiële zwemlocatie is worden hier tijdens het zwemseizoen regelmatig onderzoek gedaan naar giftige blauwalgen. Als de concentratie hiervan te hoog is wordt een waarschuwing of negatief zwemadvies afgegeven. Als er veel voedingsstoffen in het water zijn kunnen algen snel groeien. Hierdoor is er een grote kans op (blauw)algenbloei. Om de hoeveelheid algen te meten wordt de hoeveelheid chlorofyl gemeten. Tijdens het groeiseizoen kan de hoeveelheid algen sterk schommelen. De chlorofylconcentraties laten zien dat er sinds de maatregelen weinig algen aanwezig zijn in de Bleiswijkse Zoom. In de jaren voor de maatregelen kwam het vaak voor dat het zwemmen werd afgeraden vanwege blauwalgen. Sinds de maatregelen zijn er nauwelijks meer blauwalgen aanwezig. Vanaf 2020 is er geen waarschuwing vanwege blauwalgen meer geweest. 2.3.2 Zwemmersjeuk Na de maatregelen zijn er geen problemen geweest met blauwalgen. Wel zijn er bij HHSK signalen binnengekomen over zwemmersjeuk. Het betrof een zeer beperkt aantal meldingen (minder dan 5). Zwemmersjeuk wordt veroorzaakt door een parasiet die voorkomt in slakken. Zwemmersjeuk is niet gevaarlijk, maar is wel hinderlijk. Door de maatregelen groeien er meer waterplanten in de Bleiswijkse Zoom. Ook is de visstand veranderd. Hierdoor kunnen meer slakken voorkomen en kan er zwemmersjeuk optreden. Als de visstand zich heeft aangepast aan de nieuwe omstandigheden verwachten we dat de overlast door zwemmersjeuk afneemt. 2.4 Visstand In de Bleiswijkse Zoom kwamen zeer veel bodemwoelende vissen voor. Dit waren vooral brasems en karpers. De meeste van deze vissen zijn gevangen en verplaatst naar andere viswateren. De beoogde omstandigheden in de plas zijn niet geschikt voor de grote hoeveelheid vis die in de plas aanwezig was. Door ze te verplaatsen werd de hoeveelheid vis in de Bleiswijkse Zoom beter in evenwicht met de nieuwe omstandigheden. Doordat de bodemwoelende soorten nu minder voorkomen krijgen planten en andere soorten vissen meer kans. In de visbemonstering van 2021, na de maatregelen, zijn beperkte hoeveelheden karpers en brasems gevonden. De verhoudingen tussen bodemwoelende vissen en andere vissoorten zijn nu veel beter. De ontwikkeling van de visstand wordt de komende jaren gevolgd. 2.5 Waterplanten Door de maatregelen is het water in de Bleiswijkse Zoom helderder geworden. Dat zorgt ervoor dat onderwaterplanten beter kunnen groeien. In 2021 is er een grotere soortenrijkdom aan onderwaterplanten gevonden. In totaal zijn negen soorten aangetroffen. Dit is het hoogste aantal tot nu toe. Er zijn twee verschillende soorten kranswieren3 aangetroffen. Kranswieren zijn een indicator van goede waterkwaliteit. Ook bieden de waterplanten een goed habitat voor zoöplankton. Hiervan zijn veel plantminnende soorten gevonden. In de vlakdekkende plantenopnamen van 2020 en 2021 is ook duidelijk het effect van aanwezigheid van bagger en een hoge visstand te zien. Tijdens de werkzaamheden (2020) zijn de vissen die in de Bleiswijkse Zoom zouden blijven verzameld in het zuidelijkste deel van de plas. Dit deel (het Galgje) werd daarvoor afgesloten van de rest van de plas. De visstand was hierdoor tijdelijk veel hoger. In 2020 zijn in het Galgje veel minder onderwaterplanten gevonden dan in de rest van de plas. Na de werkzaamheden in de rest van de plas zijn de vissen overgezet en is het Galgje gebaggerd. De effecten van het baggeren en de visstand in het Galgje zijn goed te zien in het verschil tussen de hoeveelheid planten in 2020 en 2021. 2.6 Samenvattend Een belangrijk doel van de maatregelen was om de hoeveelheid voedingsstoffen, vooral fosfaat, te verminderen. De hoeveelheid fosfaat is sterk afgenomen. Hieraan is te zien dat de maatregelen effectief zijn. Doordat er minder fosfaat aanwezig is, is er sinds 2020 ook geen blauwalgenbloei meer opgetreden. Tijdens en na de toepassing van Phoslock is de hoeveelheid lanthaan in het water gemeten. Op de meeste momenten was de hoeveelheid lanthaan zo laag dat deze niet meetbaar was. Hierdoor is bevestigd dat Phoslock veilig toegepast kan worden. Een belangrijke aanleiding voor de maatregelen in de Bleiswijkse Zoom is het bereiken van de KRW-doelen. Door de maatregelen is het ecosysteem van de Bleiswijkse Zoom sterk veranderd. De hoeveelheid algen is afgenomen. De hoeveelheid en diversiteit van waterplanten is toegenomen. De visstand past beter bij een ecosysteem met minder voedingsstoffen. Dit zijn belangrijke verbeteringen. We verwachten dat met de verdere ontwikkeling van het ecosysteem de KRW-doelen bereikt worden. De eerste ontwikkelingen in de Bleiswijkse Zoom zijn gunstig. De waterkwaliteit is verbeterd. De ontwikkelingen passen bij de verwachtingen die we hebben van de uitgevoerde maatregelen. Wij verwachten dat de verbeteringen zullen doorzetten en dat deze verbetering blijvend zal zijn. 2.7 Doelbereik Het primaire doel van de maatregelen in de Bleiswijkse Zoom was om te zorgen dat de Bleiswijkse Zoom voldoet aan de doelen van de Kaderrichtlijn Water. De maatregelen hebben gezorgd voor een verandering in het ecosysteem van de Bleiswijkse Zoom zoals hierboven beschreven is. Zijn daarmee dan ook de KRW-doelen voor voor algen, waterplanten, macrofauna (kleine waterdieren) en vissen bereikt? Die vraag kan op dit moment nog niet volledig beantwoord worden omdat het tijd kost voor het effect van de maatregelen helemaal doorgewerkt is op het ecosysteem. Wel is het mogelijk om een beeld te geven van de huidige situatie in relatie tot de KRW-doelen. Algen: in 2021 voldeden algen aan het KRW-doel. Algen reageren relatief snel op verandering en daarom is de verwachting dat de toestand voor algen goed zal blijven. Waterplanten: De waterplanten hebben in de Bleiswijkse Zoom een positieve ontwikkeling doorgemaakt. Er zijn in 2021 diverse soorten aangetroffen die passen bij een goede waterkwaliteit. De waterplanten voldeden in 2021 bijna aan het KRW-doel. Voor waterplanten is nog een verdere positieve ontwikkeling te verwachten die naar verwachting leidt tot het bereiken van de doelen. Macrofauna: Van macrofauna zijn nog geen meetresultaten beschikbaar na de maatregelen. Gezien de gunstige ontwikkeling bij de waterplanten valt bij macrofauna ook een verbetering te verwachten. Vissen: De maatregel waarbij de visstand is verlaagd heeft een groot effect op de huidige visstand. Er zal zich in de komende jaren een visstand ontwikkelen die past bij de nieuwe omstandigheden. Technisch gezien voldoet de visstand op dit moment aan het KRW-doel; maar omdat de visstand zich nog moet ontwikkelen zegt dat nog niet zoveel over de uiteindelijk visstand en de bijbehorende beoordeling. De verwachting is overigens dat ook de toekomstige visstand zal voldoen aan het KRW-doel. In de huidige situatie voldoet de Bleiswijkse Zoom al deels aan de KRW-doelen en is de verwachting dat deze uiteindelijk door een verdere natuurlijke ontwikkeling van het ecosysteem helemaal zal gaan voldoen. Notitie van HHSK over Phoslock.In dit filmpje over Phoslock wordt uitgelegd hoe het werkt. Enkele weken na het uitvoeren van de werkzaamheden zijn op 3 datums en op 3 van de 5 meetpunten verhoogde meetwaarden van lanthaan gerapporteerd (10 - 47 ug/l). Deze waarden zijn vermoedelijk het gevolg van verontreiniging bij het filtratie- of analyseproces. De verhogingen zijn bijvoorbeeld niet consistent in ruimte en tijd. In de handhavingsmonsters die tegelijkertijd ter controle zijn uitgevoerd zijn deze verhogingen niet aangetroffen. Dit bevestigt het vermoeden dat het hier gaat om een meetfout. Chara globularis (Brokkelig kransblad) en Chara contraria (Breekbaar kransblad) "],["monitoringslocaties.html", "A Monitoringslocaties", " A Monitoringslocaties In de Bleiswijkse Zoom wordt elk jaar de chemie en biologie gemonitord. De chemie wordt maandelijks bemonsterd op de meetpunten S_0124, S_0125, en S_0126. In verband met de werkzaamheden met Phoslock is daarnaast ook op de meetpunten S_0019 en S_0151 gemeten. Tijdens het zwemseizoen (1 mei tot 1 oktober) wordt op meetpunt S_0124 de zwemwaterkwaliteit gemeten. Biologie wordt verspreid over de plas gemeten, omdat dit een grotere ruimtelijke spreiding kent. De hoeveelheid waterplanten wordt bijvoorbeeld op 30 punten gemeten. Voor de visbemonsteringen worden plekken langs de oever en midden op het water geselecteerd. "]]
